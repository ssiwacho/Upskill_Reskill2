---
author: ศ.ดร.สุวิมล ว่องวาณิช
bg_image: images/backgrounds/page-title.jpg
categories:
- Design Thinking
date: "2021-06-14T15:27:17+06:00"
description: 
draft: false
image: images/blog/DT.png
tags:
- Design Thinking
title: มโนทัศน์ของการคิดออกแบบ
type: post
---


**การคิดออกแบบ (design thinking)** เป็นแนวคิดสมัยใหม่ที่ยอมรับกันในปัจจุบันในการสร้างความคิดใหม่ในการแก้ปัญหาซับซ้อน การคิดออกแบบเป็นกรอบคิด (mindset) และสมรรถนะ (competency) ที่อาศัยการทำงานเป็นทีมผ่านการระดมความคิดจากบุคคลที่มีประสบการณ์หรือมุมมองที่หลากหลายมาช่วยกันคิดค้นพัฒนาวิธีการปัญหาที่ซับซ้อนแก้ไขยาก 


การคิดออกแบบเป็นแนวคิดที่บุคลากรทางการศึกษายังไม่ค่อยได้รับการพัฒนามาก่อนในหลักสูตรผลิตครูในอดีต และแม้ในปัจจุบันนี้ หลักสูตรที่มีเป้าหมายเพื่อเสริมสร้าง ทักษะการคิดออกแบบ ให้กับบุคลากรทางการศึกษาพบว่ามีไม่มากนัก ส่วนใหญ่เป็นหลักสูตรที่ดำเนินการโดยบุคคลในวงการธุรกิจหรือนอกวงการศึกษา โครงการนี้จึงออกแบบหลักสูตรโดยนำแนวคิดร่วมสมัยมาใช้กับการพัฒนาคุณภาพการศึกษา

จะเห็นว่า “การคิดออกแบบ” เป็นทักษะใหม่ในการทำงาน (reskill) ที่ต้องสร้างให้เกิดขึ้น ส่วน “การออกแบบชั้นเรียนนวัตกรรม” เป็นทักษะการทำงานที่ต้องยกระดับให้สูงขึ้นจากเดิม (upskill) ทั้งสองทักษะนี้เป็นจุดเน้นของโครงการนี้ แต่ด้วยการเปลี่ยนแปลงของโลกที่เป็นไปอย่างรวดเร็วในทุกด้าน การเสริมสร้างหรือพัฒนากำลังคนให้เกิดขึ้นกับบุคลากรทางการศึกษาไม่สามารถดำเนินการได้อย่างทั่วถึง ครอบคลุมทุกกลุ่มเป้าหมายได้อย่างรวดเร็ว หากปราศจากการถ่ายทอดความรู้ระหว่างกันในวงกว้าง

#### ความหมายของการคิดออกแบบ

การคิดออกแบบ หมายถึง การทำงานที่ใช้การระดมความคิดของผู้เกี่ยวข้องในการสร้างสรรค์แนวทางใหม่ ๆ ในการแก้ปัญหา และให้ความสำคัญกับการทำความเข้าใจอารมณ์ความรู้สึกของผู้ใช้ 

#### กระบวนการคิดออกแบบ 

กระบวนการคิดออกแบบ (design thinking process) หมายถึง ขั้นตอนการทำงานเพื่อให้ได้ความคิดในการออกแบบต้นแบบ/นวัตกรรมตามแนวคิดของ d.school มหาวิทยาลัย Stanford ประกอบด้วยการดำเนินงาน 5 ขั้นตอน ได้แก่ 

1. การทำความเข้าใจอารมณ์ความรู้สึกของผู้ใช้ (empathize) 

2. การระบุปัญหา (define)

3. การสร้างความคิด (ideate)

4. การสร้างต้นแบบ (prototype)

5. การทดลองใช้ต้นแบบ (testing)





#### แนวคิดสำคัญของการคิดออกแบบ

การคิดออกแบบเป็นกรอบคิดติดยึดด้านการคิดออกแบบ (design thinking mindset) (Dosi, Rosati, & Vignoli, 2018) หมายถึง ชุดของทัศนคติ ความคิดเห็น ความเชื่อ และพฤติกรรมที่เป็นลักษณะของบุคคล กลุ่มคน หรือองค์กร ซึ่งสามารถเปลี่ยนแปลงได้ตามเวลาและประสบการณ์ที่มีต่อ การคิดออกแบบ


การคิดออกแบบเป็นสมรรถนะ/ความสามารถ หรือ ทักษะ (design thinking competency/ capability) ในการปฏิบัติงานที่ใช้กระบวนการของการคิดออกแบบ เป็นความสามารถในการสร้างความคิดและการกระทำที่สร้างสรรค์ ได้แก่ ความมั่นใจในการสร้างสรรค์ (creative confidence) (Karwowski, Han, & Beghetto, 2019) สมรรถนะสำคัญ คือ และทักษะความสามารถในการทำงานแบบร่วมมือ (collaboration skills) (Lor, 2017)


การคิดออกแบบเป็นกระบวนการทำงาน ส่วนใหญ่จะยึด 5 ขั้น ของ d.school ได้แก่ ขั้นการเข้าใจอารมณ์ความรู้สึก ขั้นการกำหนดปัญหา ขั้นการสร้างความคิด ขั้นการสร้างต้นแบบ และขั้นการทดสอบ ลักษณะนี้ถือว่าเป็นกระบวนการการคิดออกแบบ (design thinking process)







